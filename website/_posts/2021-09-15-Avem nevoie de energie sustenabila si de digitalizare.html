---
tag: ADR Nord-Est
title: Avem nevoie de energie sustenabilă și de digitalizare
titleLong: Avem nevoie de energie sustenabilă și de digitalizare
---

<p>
    Despre nevoia de energie sustenabilă și digitalizare în Regiunea Nord-Est, despre consumul optim de energie care poate fi asigurat doar prin
    implementarea unor soluții moderne, dar și despre faptul că Regiunea de Nord-Est a României este o regiune rămasă în urmă din punct de vedere al
    dezvoltării, însă acest decalaj poate fi un beneficiu, în anii ce vor urma… sunt doar o parte dintre subiectele abordate de dl Vasile Asandei –
    Director General ADR Nord-Est, în cadrul conferinței Digitalizare și Eficiență Energetică, organizate de Energynomics la Piatra Neamț, la finele
    lunii august 2021 (la Rubik Hub).
</p>

{% include news-image.html img='/assets/img/poze_stiri/15092021_adrne.jpg' description='' %}

<p>
    Articolul complet a fost publicat de Energynomics – platforma de comunicare cu cel mai complex proiect editorial dedicat în exclusivitate
    industriei energetice din România și poate fi regăsit și mai jos:
</p>

<p>
    Consumul optim de energie poate fi asigurat doar prin implementarea unor soluții moderne, prin digitalizare, iar energia verde reprezintă
    viitorul, a spus Vasile Asandei, director general, ADR Nord-Est, în cadrul conferinței Digitalizare și Eficiență energetică, organizate de
    Energynomics la Piatra Neamț.
</p>

<p>
    ”Regiunea de nord-est a României este o regiune rămasă în urmă, din punct de vedere al dezvoltării, și dacă ne referim la energie, sunt multe
    probleme de rezolvat aici”, a adăugat directorul Agenției pentru Dezvoltare Regională Nord-Est.
</p>

<p>
    El susține necesitatea energiei verzi, sustenabile, la un cost eficient, care să rezolve probleme precum sărăcia energetică, prezentă în mai multe
    state ale Uniunii.
</p>

<p>
    ”Din păcate, apar probleme, în dorința noastră de a avea energie îndestulătoare, atacăm destul de mult mediul. Cele două elemente trebuie puse
    alături, ca să putem evolua. Ar trebui să ne concentrăm pe câteva direcții. Prima, să economisim energia, să consumăm într-un mod cât se poate de
    sustenabil. Apoi, să ne orientăm către o energie cât mai curată, cât mai verde. Pentru asta e nevoie de investiții, de cunoaștere, în primul rând,
    de cercetare-dezvoltare, inovare, de implementare a unor soluții moderne, este nevoie de digitalizare, pentru că prin digitalizare putem să
    măsurăm aproape fiecare aspect al vieții noastre și să facem acel obiectiv de consum sustenabil și optim de energie”, a mai spus Vasile Asandei.
</p>

<p>În cadrul perioadei de finanțare viitoare, 2021-2027, Uniunea alocă fonduri foarte mari acestui domeniu.</p>

<p>
    ”Am avut mai multe linii de finanțare prin care am încercat să reducem consumul de energie termică în special, am eficientizat energetic diverse
    clădiri, însă aș spune că încă suntem într-o etapă incipientă”, a afirmat el, explicând că gradul de solicitare pentru lucrări de eficientizare
    energetică a clădirilor a fost mic, în jurul a 1% față de sumele alocate.
</p>

<p>
    ”Blocurile de locuințe din orașe nu au beneficiat de eficientizare energetică, și trebuie văzut de ce. În primul rând, poate sistemul n-a fost
    bine gândit, modul în care se suportă costurile, din partea locatarilor, faptul că decizia de ia într-un mod greoi, sunt o mulțime de aspecte care
    trebuie luate în calcul, iar pentru perioada următoare, va trebui să gândim atât de bine aceste programe de finanțare ca să avem rezultat și
    impact”, a continuat Vasile Asandei, în cadrul conferinței Energynomics.
</p>

<p>
    ”Noi suntem o instituție implicată în acest proces, care începe cu planificarea și programarea, cu o gândire corectă a celor ce avem de făcut, și
    urmează implementarea. Suntem din păcate, o regiune rămasă în urmă, doare 23% din locuințele din Regiunea Nord-Est sunt conectate la rețeaua de
    gaze – deci o mare parte a acestor locuințe se încălzește din alte surse”.
</p>

<p>
    Însă este un decalaj care poate fi un beneficiu, în anii ce vor urma. ”Este un moment în care, dacă suntem suficient de pricepuți, putem
    valorifica în interesul nostru, în anii ce vor urma, rămânerile în urmă din trecut”, a mai spus Vasile Asandei.
</p>

<br />

<p class="has-text-weight-semibold">Sursă foto și text: ADR Nord-Est</p>
