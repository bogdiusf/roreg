---
tag: ADR Sud-Vest Oltenia
title: Fonduri europene pentru dezvoltarea orașelor Novaci și Brezoi, prin POR 2014-2020
titleLong: Fonduri europene pentru dezvoltarea orașelor Novaci și Brezoi, prin POR 2014-2020
---

<p>Orașul gorjean Novaci va avea un traseu ciclo-pietonal și un centru orășenesc de creație, arte și tradiții. Investiția, a cărei valoare se ridică la 21,9 milioane de lei, va fi realizată cu finanțare europeană, prin Programul Operațional Regional (POR) 2014-2020. Tot prin POR 2014-2020, în orașul vâlcean Brezoi, va fi realizat un centru multifuncțional pentru tineret și va fi modernizat parcul central, un proiect în valoare de 17,1 milioane de lei.</p>

<p>Directorul general al Agenției pentru Dezvoltare Regională (ADR) Sud-Vest Oltenia, doamna Marilena Bogheanu, a semnat, în data de 1 aprilie 2021, împreună cu primarul orașului Novaci, domnul Dumitru Leuștean, și primarul orașului Brezoi, domnul Robert Schell, două noi contracte finanțate prin POR 2014-2020, în cadrul Axei prioritare 13, Obiectivul specific 13.1, destinat îmbunătăţirii calităţii vieţii populaţiei în oraşele mici şi mijlocii din România.</p>

<p><em>„Am semnat două contracte de finanțare cu beneficii importante pentru cetățenii din localitățile în care acestea vor fi implementate. Vorbim, în primul rând, despre creșterea calității vieții populației din orașul Novaci, prin investiții în oferta cultural-educațională și prin îmbunătățirea infrastructurii publice urbane. Astfel, va fi înființat și dotat Centrul Orășenesc de Creație, Arte și Tradiții și va fi realizat un traseu ciclo-pietonal. Al doilea proiect semnat astăzi (n.r. joi, 1 aprilie) vizează oferirea unor posibilități de petrecere a unui timp liber de calitate pentru locuitorii orașului Brezoi, dar și îmbunătățirea calității și aspectului infrastructurii publice urbane. Acesta urmărește construirea unui centru multifuncțional pentru tineret, precum și reabilitarea și modernizarea parcului central din Brezoi“</em>, a declarat doamna Marilena Bogheanu, directorul general al ADR Sud-Vest Oltenia.</p>

{% include news-image.html img='/assets/img/poze_stiri/13042021_adrsv.png' description='' %}

<p>Proiectul implementat de Primăria orașului Novaci cuprinde două componente. Componenta A vizează înființarea și dotarea Centrului Orășenesc de Creație, Arte și Tradiții, care va include săli de curs, ateliere de lucru, sală de festivități și spații pentru profesori și personalul administrativ. Componenta B urmărește îmbunătățirea spațiului public urban, prin realizarea unui traseu ciclo-pietonal, care presupune lucrări de amenajare a pistelor pentru biciclete și a trotuarelor.</p>

<p>Investiția derulată de Primăria orașului Novaci în cadrul POR 2014-2020 are o valoare totală de 21,9 milioane de lei, din care 21,4 milioane de lei (4,6 milioane de euro) este finanțarea nerambursabilă. Contribuția administrației publice locale va fi de 2%, în valoare de 438 de mii de lei. Perioada de implementare a proiectului este de 65 de luni.</p>

<p>Tot prin POR 2014-2020, Primăria orașului Brezoi va implementa un proiect cu două componente. Prima vizează construirea unui centru multifuncțional pentru tineret și crearea unor terenuri de sport. Centrul multifuncțional va avea bazin de înot, sală de gimnastică, punct de informare și consiliere, sală de tenis de masă și terenuri de badminton, baschet, tenis de câmp și handbal. Cea de-a doua componentă urmărește reabilitarea și modernizarea parcului central, care va avea zone de relaxare, gradene, locuri de joacă pentru copii, spațiu de fitness pentru adulți, o poieniță cu sculpturi și fântâni.</p>

<p>Proiectul implementat de Primăria orașului Brezoi are o valoare totală de 17,1 milioane de lei, din care 16,7 milioane de lei (3,6 milioane de euro) este finanțarea nerambursabilă. Contribuția administrației publice locale va fi de 2%, în valoare de 342 de mii de lei. Perioada de implementare a investiției este de 64 de luni, până la sfârșitul lunii noiembrie 2023.
</p>

<br>

<p><span class="has-text-weight-semibold">Sursă foto și text: ADR Sud-Vest Oltenia</span></p>