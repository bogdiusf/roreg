---
tag: ADR Nord-Est
title: Conferința Regională Online "Descoperă Nord-Est"
titleLong: Conferința Regională Online "Descoperă Nord-Est"
---

<p>Conferința Regională Online <span class="has-text-weight-semibold">"Descoperă Nord-Est"</span>, organizată de Agenția pentru Dezvoltare Regională Nord-Est prin intermediul Centrului Regional de Studii Nord-Est, sub egida inițiativei de promovare regională "Descoperă Nord-Est", s-a desfășurat online, pe 31 martie 2021.</p>

<p>Această primă întâlnire, din anul 2021, a Grupului de Lucru Regional, a reunit peste 130 de participanți, părți interesate din domeniul turismului din întreaga regiune, reprezentanți ai sectorului public și privat: autorități publice locale, centre culturale, reprezentanți ai Universității „Alexandru Ioan Cuza” Iași și ai Universității „Ștefan cel Mare” din Suceava, asociații de promovare și dezvoltare turistică și centre naționale de informare și promovare turistică, respectiv Asociația "Ținutul Zimbrului", APDT „Valea Ozanei” din județul Neamț, Asociația MONTPESA din județul Bacău, Asociația pentru Turism "Bucovina", Asociația de Ecoturism "Țara Dornelor" (AETD) din județul Suceava, precum și CNIPT Neamț, Iași, Suceava, Botoșani, Vaslui și Bacău; reprezentanți ai Bisericii Ortodoxe Române, prin Arhiepiscopia Sucevei și Rădăuților și Episcopia Hușilor; reprezentanți ai Complexului Muzeal "Iulian Antonescu" Bacău, Muzeului Național al Bucovinei Suceava, Parcului Natural Vânători Neamț; Grupuri de Acțiune Locală; specialiști, consultanți, companii, tur operatori, agenții de turism și pensiuni – numeroase părți interesate, angajate în demersul de a extinde și consolida permanent grupul regional de lucru din domeniul turismului, cu scopul de a stimula dezvoltarea strategică a acestui sector economic cheie în Regiunea Nord-Est.</p>

{% include news-image.html img='/assets/img/poze_stiri/15042021_adrne_front.png' description='' %}

<p>Tema centrală a reuniunii a fost <em>dezvoltarea comunităților locale și revigorarea comunităților rurale defavorizate</em>, pornind de la principii inovative de funcționare, identificând elemente unice de patrimoniu local și valorificându-le ca avantaje competitive în conturarea unor produse și branduri de destinații turistice de referință. Au fost prezentate conceptele de "sat inteligent", în conexiune cu economia circulară și inovarea socială, precum și exemple de bună practică în realizarea de strategii de dezvoltare comunitară, oferite de proiectele europene <span class="has-text-weight-semibold"><em>"RESTART+ Comunități în acțiune"</em></span> și <span class="has-text-weight-semibold"><em>"Smart Village – Dezvoltarea antreprenoriatului în mediul rural prin economie circulară și inovare socială"</em></span>, inițiative derulate de ADR Nord-Est prin intermediul programului Erasmus+.</p>

{% include news-image.html img='/assets/img/poze_stiri/15042021_adrne_news1.png' description='' %}

<p>In cadrul evenimentului a fost lansat proiectul internațional <span class="has-text-weight-semibold"><em>Be.CULTOUR</em></span>, finanțat prin programul Orizont 2020, proiect în cadrul căruia ADR Nord-Est este partener împreună cu alte 14 organizații din UE și Republica Moldova. Proiectul iși propune dezvoltarea și promovarea unui produs turistic tematic, centrat pe <span class="has-text-weight-semibold"><em>ruta cultural-turistică transfrontalieră "Voievodul Ștefan cel Mare și Sfânt"</em></span>.</p>

{% include news-image.html img='/assets/img/poze_stiri/15042021_adrne_news2.png' description='' %}

<p>În forma actuală, ruta cultural-turistică transfrontalieră, recunoscută deja printr-un acord încheiat între Ministerul Economiei, Antreprenoriatului și Turismului din România și Agenția de Investiții din Moldova, cuprinde 29 de obiective turistice tematice din România și din Republica Moldova. Obiectivul asumat, în contextul proiectului <span class="has-text-weight-semibold"><em>Be.CULTOUR</em></span>, este de a documenta această rută, de a elabora un <em>Plan de Acțiune</em> cu proiecte inovative, de a adăuga noi obiective tematice și de a o promova, alături de părțile interesate din teritoriu. În vederea îndeplinirii acestui obiectiv, în cadrul evenimentului a fost lansată invitația formării unui grup de lucru dedicat documentării, promovării și dezvoltării rutei cultural-turistice "Voievodul Ștefan cel Mare și Sfânt", la nivelul celor șase județe ale Regiunii Nord-Est.</p>


<br>

<p><span class="has-text-weight-semibold">Sursă foto și text: ADR Nord-Est</span></p>