---
tag: ADR Nord-Est
title: Institut de Cercetare Avansată a Creierului la Iași
titleLong: Institut de Cercetare Avansată a Creierului la Iași
---

<p>Universitatea de Medicină și Farmacie „Grigore T. Popa” Iași și Primăria Municipiului Iași vor colabora pentru a inființa un Institut de Cercetare Avansată a Creierului (iBrains). Un proiect de hotărâre care vizează acordul de parteneriat între cele două instituții a figurat pe ordinea de zi a ședinței extraordinare a Consiliului Local al Municipiului Iași, de luni, 8 martie. Acordul este necesar pentru susținerea solicitării adresate Agenției pentru Dezvoltare Regională Nord-Est de obținere a unui ajutor de minimis, de până la 200.000 de euro.</p>

<p>Institutul de Cercetare Avansată a Creierului Iași (iBRAINS) va contribui fundamental la așezarea pe hartă a potențialului românesc de cercetare și inovare. Institutul este gândit să susțină atât obținerea de răspunsuri la întrebări fundamentale ale neuroștiințelor moderne (de la conectomică, structura intimă a conexiunilor din creierul uman, până la mecanismele fundamentale ale patologiei neurologice, neurochirurgicale și psihiatrice), cât și conceperea și prototiparea unor noi tehnologii, tehnici, algoritmi practici de tratament/protezare a creierului, cu utilitate imediată în tratamentul, recuperarea și integrarea bolnavilor cu suferințe ale creierului și sistemului nervos, în general. Rezultatul acestei activități va fi ușor cuantificabil (în afară de publicații științifice de specialitate), în număr de brevete și patente obținute de Institut.</p>

{% include news-image.html img='/assets/img/poze_stiri/23032021_adrne_news.jpg' description='' %}

<p>Institutul de Cercetare Avansată a Creierului va avea o echipă mixtă de specialiști în medicină și informatică.</p>

<p>ADR Nord Est a avizat acest proiect și l-a inclus în Strategia de Cercetare și Inovare pentru Specializarea Inteligentă a Regiunii Nord - Est.</p>

<p>Obiectivul global al proiectului, care vizează obținerea de finanțare din Programul Operațional Asistență Tehnică (POAT) 2014 - 2020, este construirea și dotarea Centrului pentru Cercetarea Avansată a Creierului în Iași și crearea funcționalităților conexe, specifice unei asemenea instituții. Se dorește dotarea centrului cu tehnică adecvată specializării, recrutarea, formarea și instruirea personalului centrului în tehnicile și tehnologiile folosite în cadrul institutului. Proiectul mai propune organizarea și inițierea activităților de cercetare și inovare în cel puțin trei domenii strategice pentru centru: studiul genetic și molecular al tumorilor cerebrale, dezvoltarea nanoneurochirurgiei, imagistica moleculară de înaltă rezoluție a patologiei cerebrale degenerative și dezvoltarea modulelor de inteligență artificială pentru diagnostic și recuperare neurologică.</p>

<p>Ca urmare a îndeplinirii criteriilor administrative și de eligibilitate, verificate de reprezentanții ADR Nord Est, fișa de proiect a fost declarată admisă, selectată și inclusă în portofoliul de proiecte al Strategiei de Cercetare și Inovare pentru Specializarea Inteligentă a Regiunii Nord-Est.</p>

<br>

<p>
    <span class="has-text-weight-semibold">Sursă foto și text: Primaria Iași și Universitatea de Medicină și Farmacie Grigore T. Popa, Iași, via ADR Nord Est</span>
</p>