---
tag: ADR Sud-Vest Oltenia
title: Specializare inteligentă pentru studenții Facultății de Agronomie, prin POR 2014-2020
titleLong: Specializare inteligentă pentru studenții Facultății de Agronomie, prin POR 2014-2020
---

<p class="has-text-weight-semibold">
	Universitatea din Craiova va primi încă 4 milioane de euro pentru spații de învățământ la standarde europene.
</p>

<p>
	Universitatea din Craiova continuă seria proiectelor finanțate prin Programul Operațional Regional (POR) 2014-2020, în cadrul Axei Prioritare 10, Prioritatea de investiții 10.3. De această dată, investițiile vizează reabilitarea, modernizarea și dotarea infrastructurii educaționale din cadrul Facultății de Agronomie, prin transformarea unui cămin studențesc în spații pentru activități didactice. Căminul este situat în incinta Stațiunii de Cercetare Banu Mărăcine, din comuna doljeană Cârcea. 
</p>

<p>
	Contractul de finanțare a fost semnat, de către directorul general al Agenției pentru Dezvoltare Regională (ADR) Sud-Vest Oltenia, doamna Marilena Bogheanu, împreună cu domnul prof. univ. dr. Cezar Spînu, rectorul Universității din Craiova, și domnul prof. univ. dr. Nicu Bîzdoacă, prorector al Universității din Craiova.
</p>

<p>
	Proiectul, cu o finanțare nerambursabilă în valoare de 18.383.563,55 de lei (100% din valoarea eligibilă a proiectului), respectiv 4.018.792,31 de euro, prevede reabilitarea și modernizarea unui cămin studențesc dezafectat, construit în jurul anului 1976. În urma lucrărilor finanțate prin POR 2014-2020, imobilul desfășurat pe 4 niveluri va fi transformat complet, prin modificarea, recompartimentarea și dotarea spațiilor existente. Noua clădire, cu o suprafață construită de 600 de metri pătrați și o suprafață desfășurată de 2.400 de metri pătrați, va fi compusă din minimum nouă laboratoare specifice celor patru domenii de specializare inteligentă, un Data Center, patru săli de seminar și patru săli de curs, două birouri pentru cadrele didactice, precum și alte spații tehnice și administrative necesare.
</p>

<p>
	În urma implementării acestui proiect, Facultatea de Agronomie din cadrul Universității din Craiova se va alinia mai ușor la cerințele pieței, le va asigura absolvenților învățământului superior agricol mai multe șanse de angajare în sectoare competitive și va putea dezvolta noi programe, beneficiind de tehnologie modernă și echipamente pentru a oferi studenților competențe cross-disciplinare în domenii inteligente. Prin implementarea unor platforme integrate VLE (Virtual Learning Environment), a unei Biblioteci Virtuale, clase virtuale, bazate pe mobile ready, sisteme de tip BYOD (Bring Your Own Device), ICS, se vor îmbunătăți, de asemenea, accesul, participarea și rezultatele persoanelor dezavantajate.
</p>

{% include news-image.html img='/assets/img/poze_stiri/29012021_facagronomie.jpg' description='' %}

<p>
	<span style="font-style: italic;">„Astăzi (n.r. marți, 22 decembrie), am semnat un nou contract de finanțare pentru cel de-al patrulea proiect derulat de către Universitatea din Craiova prin POR 2014-2020. Acest nou proiect, care va fi implementat pentru Facultatea de Agronomie, în incinta Stațiunii de Cercetare Banu Mărăcine, urmărește creșterea numărului de studenți care beneficiază de oferta de formare universitară în domeniile de specializare inteligentă. Beneficiari direcți vor fi aproximativ trei mii de studenți, masteranzi și doctoranzi ai Universității din Craiova, de la facultățile de Agronomie, Horticultură, Mecanică, Litere, Economie și Administrarea Afacerilor“</span>, a declarat doamna Marilena Bogheanu, directorul general al ADR Sud-Vest Oltenia.
</p>

<p>
	Totodată, de acest proiect vor beneficia și cei aproximativ 130 de mii de fermieri din Regiunea Sud-Vest Oltenia, care au nevoie de noile competențe cross-disciplinare introduse de proiect. Prin sistemul VLE mobile learning, aceștia pot urma cursuri în sistem IFR (învățământ fără frecvență) într-un interval de câțiva ani. Din adresele primite de către Universitatea din Craiova de la principalii fermieri din zonă, precum și de la agențiile APIA, a rezultat necesitatea implementării unor instrumente de învățare și evaluare flexibile, la distanță, pentru un număr mare de fermieri sau angajați în cadrul societăților cu profil agricol, instrumente care să permită implementarea noilor concepte de agricultură de precizie, sisteme inteligente de asistare a deciziei, Big Data și TIC în domeniul agricol.
</p>

<p>
	Investițiile se vor desfășura pe o perioadă de 81 de luni, până la sfârșitul lunii octombrie 2023. Valoarea totală a celor patru proiecte contractate de Universitatea din Craiova prin POR 2014-2020, până în prezent, este de aproximativ 21,5 milioane de euro. Încă un proiect depus de instituția de învățământ superior va fi contractat în perioada următoare.
</p>

<br />

<p>
	<span class="has-text-weight-semibold">Sursă foto și text: ADR Sud-Vest Oltenia</span>
</p>