---
tag: ADR Sud-Vest Oltenia
title: Centru comunitar integrat în comuna Gruia - Mehedinți, prin POR 2014-2020
titleLong: Centru comunitar integrat în comuna Gruia - Mehedinți, prin POR 2014-2020
---

<p class="has-text-weight-semibold">
    Comuna mehedințeană Gruia va beneficia de un centru comunitar integrat, care va oferi servicii de asistență medicală comunitară, socială și
    educațională. Investițiile vor fi realizate printr-un proiect în valoare de 642 de mii de lei, în cadrul Programului Operațional Regional (POR)
    2014-2020.
</p>

<p>
    Directorul general al Agenției pentru Dezvoltare Regională (ADR) Sud-Vest Oltenia, doamna Marilena Bogheanu, a semnat, în data de 30 iunie 2021,
    un nou contract finanțat prin POR 2014-2020, în cadrul Axei Prioritare 8, dedicată dezvoltării infrastructurii sanitare și sociale, Obiectivul
    Specific 8.1, privind creșterea accesibilității serviciilor de sănătate, comunitare și a celor de nivel secundar, în special pentru zonele sărace
    și izolate.
</p>

<p>
    <em
        >„Contractul pe care l-am semnat astăzi (miercuri, 30 iunie - n.r.) înseamnă o șansă la un viitor mai bun pentru persoanele din categoriile
        vulnerabile. Proiectul privește înființarea, modernizarea și dotarea unui centru comunitar integrat în comuna Gruia din județul Mehedinți,
        care să ofere servicii integrate de sprijin comunității marginalizate prin creșterea accesului la serviciile sociale, educaționale, de ocupare
        și de sănătate publică. Se estimează un număr de 1.000 de beneficiari direcți“</em
    >, a declarat doamna Marilena Bogheanu, directorul general al ADR Sud-Vest Oltenia.
</p>

{% include news-image.html img='/assets/img/poze_stiri/18082021_adrsvoltenia.jpg' description='' %}

<p>
    Prin investiția propusă, se urmărește dezvoltarea serviciilor de asistență medicală comunitară în vederea îmbunătățirii stării de sănătate și a
    nivelului de trai al populației prin acțiuni de prevenție și intervenție specializată, precum și prin creșterea accesului la servicii
    medico-sociale de calitate. Totodată, se are în vedere sporirea gradului de incluziune socială a persoanelor aparținând grupurilor vulnerabile din
    punct de vedere economic, social sau al stării de sănătate.
</p>

<p>
    Centrul comunitar integrat va fi amenajat într-o clădire de locuințe, prin unirea a două apartamente situate la parter. Centrul va avea o sală de
    mediere școlară și una pentru întâlniri de grup, un birou pentru personal și unul pentru consiliere socială, recepție, cabinet medical și spațiu
    de depozitare. Suprafața utilă totală va fi de 100 de metri pătrați. Centrul va fi dotat corespunzător pentru adaptarea spațiului la necesitățile
    specifice ale persoanelor cu dizabilități.
</p>

<p>
    Beneficiari direcți ai proiectului sunt persoanele care aparțin categoriilor vulnerabile: copii cu vârste până la 18 ani, mame minore, familii
    monoparentale, persoane cu vârste peste 65 de ani, persoane cu dizabilități, persoane fără adăpost, femeile însărcinate, victimele violenței în
    familie, persoane cu diferite adicții, respectiv consum de alcool, droguri sau alte substanțe toxice, victimele traficului de ființe umane,
    persoane cu afecțiuni psihice, persoane din comunități izolate, persoane care nu dețin acte de stare civilă (carte de identitate, certificat de
    naștere).
</p>

<p>
    Investiția implementată de Primăria comunei Gruia, județul Mehedinți, are o valoare totală de 642 de mii de lei, din care 451 de mii de lei (94 de
    mii de euro) este finanțarea nerambursabilă. Perioada de implementare a proiectului este de 37 de luni.
</p>

<br />

<p class="has-text-weight-semibold">Sursă foto și text: ADR Sud-Vest Oltenia</p>
