---
tag: ADR Sud-Vest Oltenia
title: Sală de sport și amfiteatru, cu bani europeni, la Școala Gimnazială „Constantin Săvoiu“ din Târgu Jiu
titleLong: Sală de sport și amfiteatru, cu bani europeni, la Școala Gimnazială „Constantin Săvoiu“ din Târgu Jiu
---

<p>
	Școala Gimnazială „Constantin Săvoiu“ va fi reabilitată și va avea un nou corp de clădire, care va include o sală de sport și un amfiteatru. Investiția, a cărei valoare se ridică la 7,7 milioane de lei, va fi realizată cu finanțare europeană, prin Programul Operațional Regional (POR) 2014-2020.
</p>

<p>
	Directorul general al Agenției pentru Dezvoltare Regională (ADR) Sud-Vest Oltenia, doamna Marilena Bogheanu, și primarul municipiului Târgu Jiu, domnul Marcel Laurențiu Romanescu, au semnat, în data de 12 februarie 2021, un nou contract finanțat prin POR 2014-2020, în cadrul Axei Prioritare 10, destinat îmbunătățirii infrastructurii educaționale a Școlii Gimnaziale „Constantin Săvoiu“.
</p>

<p>
	<em>„Am semnat un nou contract de finanțare cu beneficii importante pentru sistemul de învățământ din municipiul Târgu Jiu. Proiectul implementat la Școala Gimnazială „Constantin Săvoiu“, prin Programul Operațional Regional 2014-2020, implică mai multe tipuri de intervenții. Este vorba despre reabilitarea clădirii, care va oferi, astfel, condiții optime de studiu pentru elevi, dar și construirea unei noi clădiri, în care vor funcționa o sală de sport și un amfiteatru. De această investiție vor beneficia, în primul rând, cei 1.070 de elevi din ciclul primar și cel gimnazial, cadrele didactice și personalul auxiliar din cadrul instituției, dar și întreaga comunitate“</em>, a declarat doamna Marilena Bogheanu, directorul general al ADR Sud-Vest Oltenia.
</p>

{% include news-image.html img='/assets/img/poze_stiri/18022021_adrsv_olteniaa.jpg' description='' %}

<p>
	Proiectul implementat de Primăria municipiului Târgu Jiu în cadrul POR 2014-2020 are o valoare totală de 7,7 milioane de lei, din care 7,3 milioane de lei (1,5 milioane de euro) este finanțarea nerambursabilă. Contribuția administrației publice locale va fi de 2%, în valoare de 149 de mii de lei. Perioada de implementare a proiectului este de 70 de luni, până la finalul lunii decembrie 2023.
</p>

<p>
	Valoarea totală a celor 11 proiecte contractate de Primăria municipiului Târgu Jiu prin POR 2014-2020, până în prezent, este de 260,7 milioane de lei. Acestea vizează investiții în modernizarea și extinderea sistemului de transport public, prin achiziționarea de troleibuze, realizarea unui dispecerat informatic integrat pentru creșterea fluidității rutiere și îmbunătățirea siguranței cetățenilor, creșterea eficienței sistemului de iluminat public, îmbunătățirea infrastructurii educaționale, precum și amenajarea mai multor părculețe și zone de agrement.
</p>

<br />

<p>
	<span class="has-text-weight-semibold">Sursă foto și text: ADR Sud-Vest Oltenia</span>
</p>