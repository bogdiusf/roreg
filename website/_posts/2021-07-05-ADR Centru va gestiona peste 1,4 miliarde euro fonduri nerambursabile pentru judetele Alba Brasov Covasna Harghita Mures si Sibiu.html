---
tag: ADR Centru
title: ADR Centru va gestiona peste 1,4 miliarde euro fonduri nerambursabile pentru județele Alba, Brașov, Covasna, Harghita, Mureș și Sibiu
titleLong: ADR Centru va gestiona peste 1,4 miliarde euro fonduri nerambursabile pentru județele Alba, Brașov, Covasna, Harghita, Mureș și Sibiu
---

<p class="has-text-weight-semibold">Legea 507/2020, prin care Agențiile pentru Dezvoltare Regională vor avea statutul de Autorități de Management pentru gestionarea fondurilor nerambursabile alocate prin Programul Operațional Regional 2021-2027, a fost votată cu unanimitate de voturi de Camera Deputaților, cameră decizională. Astfel, Agenția pentru Dezvoltarea Regională Centru va gestiona un buget de peste 1,4 miliarde euro fonduri europene nerambursabile pentru dezvoltarea celor șase județe din Regiunea Centru - Alba, Brașov, Covasna, Harghita, Mureș și Sibiu - finanțând atât proiectele autorităților publice, cât și ale mediului privat. Proiectul de lege a fost votat de Senatul României în septembrie 2020 și urmează a fi transmisă pentru promulgare, către Președintele României.</p>

<p>Conform prevederilor legii, Agenția pentru Dezvoltare Regională Centru va avea atribuții majore în procesul de dezvoltare a Regiunii Centru – pentru județele Alba, Brașov, Covasna, Harghita, Mureș și Sibiu. În perioada de programare financiară 2021-2027 va fi Autoritate de Management (AM) a viitorului Programul Operațional Regional  (POR) realizat la nivel regional. În plus, conform modificărilor publicate în lege, Agenția pentru Dezvoltare Regională Centru va acorda asistență tehnică și financiară pentru trei asociații de dezvoltare intercomunitară, înființate în cadrul programului-pilot de descentralizare pentru dezvoltare teritorială integrată ce vor elabora și implementa investiții teritoriale integrate, denumite în continuare ITI. Zonele ITI și județele desemnate pentru ADR Centru sunt: ITI Harghita Covasna - Asociaţia de Dezvoltare Intercomunitară Csomád-Bálványos și Asociaţia de Dezvoltare Intercomunitară Harghita: județele Harghita și Covasna, pentru ITI Ernei-Gornești Asociația Mureșeană de Dezvoltare Intercomunitară Ernei-Gornești: județul Mureș, respectiv pentru Asociația de Dezvoltare Intercomunitară - Centrul Regional pentru Dezvoltare Durabilă și Promovarea Turismului - Țara Făgărașului și Asociația de Dezvoltare Intercomunitară Monte Făgăraș Bîlea-Capra: județele Brașov, Sibiu, Vâlcea și Argeș.</p>

{% include news-image.html img='/assets/img/poze_stiri/05072021_adrcentru_news.png' description='' %}

<p>Referitor la conținutul legii, Simion Crețu, director general ADR Centru, a declarat: <em>”Ca urmare a faptului că am avut rezultate foarte bune în derularea POR, atât în 2014-2020, cât și în perioada 2007-2013, dar și la solicitarea beneficiarilor de fonduri europene prin acest program, autorități publice, și beneficiari privați, Ministerul Fondurilor Europene a inițiat în 2020, acest proiect de descentralizare a gestiunii resurselor de fonduri europene nerambursabile prin Programul Operațional Regional, întărind atribuțiile și rolul Agențiilor de Dezvoltare Regională. Prin această Lege, cele opt ADR-uri din regiunile de dezvoltare ale României au preluat atribuțiile și rolul de Autorități de Management, iar MDLPA (în prezent AM pentru POR) va asigura coordonarea operațională printr-o structură de specialitate a ministerului. Am început să lucrăm la forma și conținutul POR 2021-2027 din vara anului 2020 și, până în prezent, am identificat nevoile de finanțare, bugetul necesar, am transmis cea de-a doua versiune de lucru și avem  mai multe runde de negocieri cu reprezentanții Comisiei Europene pentru îmbunătățirea acestui document. Scopul nostru este să obținem fonduri europene pentru investițiile necesare în cele șase județe ale regiunii, fie autorități, fie firme private, păstrând în același timp și scopul priorităților Comisiei Europene în ceea ce privește direcțiile de inovare și dezvoltare”</em>.</p>

<p>Această lege vine ca răspuns la nevoia de simplificare a procedurilor, printr-o mai bună coordonare pentru funcția de Autoritate de Management pentru Programul Operațional Regional. Pentru viitoarea perioadă de programare financiară, 2021-2027, portofoliul de proiecte ce va susține dezvoltarea infrastructurii rutiere, a celei sociale, de sănătate, educațională, dar și a mediului privat, precum și dezvoltarea urbană a orașelor regiunii, vor fi gestionate mai eficient la nivel regional de ADR Centru. De asemenea, ghidurile solicitantului, dar și activitatea de implementare, monitorizare și plată a cheltuielilor din proiectele finanțate, vor fi coordonate de către Agențiile de Dezvoltare Regională ce vor propune și coordona câte un Program Operațional Regional personalizat la nevoile fiecărei regiuni.</p>

<p>Agenția pentru Dezvoltare Regională Centru a finalizat a doua versiune a Programului Operațional Regional 2021-2027 al Regiunii de Dezvoltare CENTRU prin care solicită Comisiei Europene aproximativ  1,4 miliarde euro pentru dezvoltarea Regiunii Centru în perioada 2021-2027. În această nouă formă a documentului, care va fi analizată la nivel regional și național și apoi va fi negociată cu Comisia Europeană, au apărut două noi priorități de investiții față de versiunea anterioară și au fost definite mai clar domeniile de investiții. Noul Program Operațional Regional al Regiunii Centru va finanța proiectele de dezvoltare și modernizare din mediul urban, depuse de autoritățile publice locale din orașe și municipii, precum și cele ale mediului privat. Pentru mediul rural se vor finanța proiecte pentru dezvoltarea turismului balnear și balneoclimatic, dar și investițiile pentru acces egal la servicii de calitate și favorabile incluziunii în educație.  Programul Operațional Regional 2021-2027 poate fi consultat pe pagina web a ADR Centru, <a href="http://regio-adrcentru.ro/programare-2021-2027/" target="_blank">http://regio-adrcentru.ro/programare-2021-2027/</a>.</p>

<p>Activitatea ITI zona Munţilor Apuseni - Asociaţia de Dezvoltare Intercomunitară ”Moţii, Ţara de Piatră”: care include localități din județele Alba,  Arad, Bihor, Cluj şi Hunedoara va fi coordonată, conform ultimelor modificări aduse legii, de către ADR Vest. În cadrul Programului Național  Pilot de Descentralizare, Agenția de Dezvoltare Regională Centru va asigura managementul și implementarea celor trei zone ITI, fiecare ITI având alocată o sumă specifică, în baza unui calcul procentual în raport cu suprafața, numărul de localități  și numărul de locuitori din judeţele aferente zonei.</p>

<br>

<p class="has-text-weight-semibold">Sursă foto și text: ADR Centru</p>